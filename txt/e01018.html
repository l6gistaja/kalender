<html>
<head>
<meta http-equiv=Content-Type content="text/html; charset=UTF-8">
<title>18.10 Luukapäev</title>
<link rel="SHORTCUT ICON" href="../favicon.ico"/>
<link rel="StyleSheet" href="arhiiv.css" type="text/css"/>
</head>
<body>
<h1><a href="index.html" title="&lt;&lt; Tagasi">Eesti tähtpäevad</a>: 18.10 Luukapäev</h1>
Uuendatud 2020-03-12 20:17:05

<hr/><a name="18._oktoober_luukapaev_7"></a><h2><a href="#18._oktoober_luukapaev_7" title="Permalink">18. oktoober – Luukapäev</a></h2>
Luukapäev on üks vaikne päev – sel päeval ei tohi vanduda, kolistada ega lärmata.<br/>
Lauda ukse kohale tuleb lüüa hobuseraud, et kurja eemal hoida. <br/>
Ukse ette peab õhtul tuhka raputama, et hommikul saaks näha, kas kuri on tahtnud lauta minna.<br/>
<br/>
<strong>Allikas:</strong> <a href="
http://www.lambawark.ee/index.php?option=com_content&task=view&id=102&Itemid=95" target="_blank">
http://www.lambawark.ee/index.php?option=com_content&task=view&id=102&Itemid=95</a><br/><br/>
<hr/><a name="18._oktoober_on_luukapaev._8"></a><h2><a href="#18._oktoober_on_luukapaev._8" title="Permalink">18. oktoober on luukapäev.</a></h2>
Evangelist Luukas oli väidetavalt arst ning apostel Pauluse truu kaaslane. 
Arvatakse, et lisaks Luuka evangeeliumile kirjutas ta ka Apostlite tegude raamatu.
Luukapäeva tähistati esmakordselt 9. sajandil. Luukas oli ilmselt Kolossa koguduse pagankristlane — 
nii kutsuti kristlasi, kes olid küll uue usu vastu võtnud, kuid polnud juudi rahvusest.
Luuka evangeelium kuulutab helget lootust kõigile, kes oma pattu kahetsevad.<br/>
<br/>
<strong>Allikas:</strong> <a href="http://www.maaleht.ee/news/uudised/elu/luukapaev-ja-teisi-oktoobri-tahtpaevi.d?id=34002135" target="_blank">http://www.maaleht.ee/news/uudised/elu/luukapaev-ja-teisi-oktoobri-tahtpaevi.d?id=34002135</a><br/><br/>
<hr/><a name="luukapaev_ehk_evangelist_luuka_paev_97"></a><h2><a href="#luukapaev_ehk_evangelist_luuka_paev_97" title="Permalink">LUUKAPÄEV EHK EVANGELIST LUUKA PÄEV</a></h2>
Püha Luukas on üks neljast evangelistist. Arvatakse, et ta oli pärit Kreekast ning saatis apostel Paulust tema misjoniteekonnal. Ta olnud tark arst ning hea ajalootundja. Samuti osanud ta hästi maalida. Luuka kirjutatud on ka "Apostlite tegude" raamat Keskajal mõeldi palju arvude tähenduse üle. Evangelist Johannes oli näinud ilmutust neljast tiivulisest olendist, ning kuna evangeeliume on neli, sai iga evangelist ühe neist olendeist endale atribuudiks. Püha Luukase atribuut on tiivuline härg, sest üksnes Luukase evangeelium osutab härjale Petlemma laudas. Püha Luukas on arstide, kirurgide ja maalikunstnike, skulptorite, raamatuköitjate, lihunike kaitsepühak.<br/>
<br/>
<strong>Allikas:</strong> <a href="https://web.archive.org/web/*/http://www.eelk.ee/~kkaarlike/kuupaev/1810.htm" target="_blank">https://web.archive.org/web/*/http://www.eelk.ee/~kkaarlike/kuupaev/1810.htm</a><br/><br/>
<hr/><a name="luukapaev_on_oluline_kunstnikele_83"></a><h2><a href="#luukapaev_on_oluline_kunstnikele_83" title="Permalink">Luukapäev on oluline kunstnikele</a></h2>
Täna on luukapäev, tähtis päev arstidele ja kunstnikele, sest apostel ja evangelist Luukas on kuulutatud arstide ja kunstnike kaitsepühakuks.<br/>
<br/>
70. aastal Kreekas surnud arvatav Luuka evangeeliumi ja Apostlite tegude raamatu autor Luukas oli arvatavasti Antiookiast pärit paganausuline arst. Luuka kohta tekkis hilisantiigis legend, et just tema maalis esimesena Maarjat Jeesuslapsega.<br/>
<br/>
<strong>Allikas:</strong> <a href="https://www.ohtuleht.ee/129831/luukapaev-on-oluline-kunstnikele" target="_blank">https://www.ohtuleht.ee/129831/luukapaev-on-oluline-kunstnikele</a><br/><br/>

</body>
</html>