<html>
<head>
<meta http-equiv=Content-Type content="text/html; charset=UTF-8">
<title>Esimene ülestõusmispüha</title>
<link rel="SHORTCUT ICON" href="../favicon.ico"/>
<link rel="StyleSheet" href="arhiiv.css" type="text/css"/>
</head>
<body>
<h1><a href="index.html" title="&lt;&lt; Tagasi">Eesti tähtpäevad</a>: Esimene ülestõusmispüha</h1>
Uuendatud 2020-03-12 20:17:05

<hr/><a name="munapyha_42"></a><h2><a href="#munapyha_42" title="Permalink">Munapüha</a></h2>
Enamus meist rõõmustab sel pikal nädalavahetusel vabade päevade ja perega veedetud aja üle. Varasemad küsitlused on näidanud, et eestlaste jaoks on alanud pühad muna- ja kevadpüha, mil värvitakse ja koksitakse maausuliste esivanemate kombel mune.<br/>
<br/>
Munapüha, ehk kiige- ja suur püha on maarahva vana kevadpüha, millega kaasneb hulk muistseid kombeid, mis tihtipeale ühised teiste Euroopa või hõimurahvastega. Munavärvimine ja koksimine, kiigele minek ja pühade-eelne rõõmus suurpuhastus on paljudele kodust tuttavad.<br/>
<br/>
Aeg. Munapüha on esimesel täiskuu pühapäeval peale kevadist pööripäeva ja jääb ajavahemikku 21.03.– 26.04. On looduse ja elujõu tärkamise aeg.<br/>
<br/>
Tähendus. Muna on elu ja õnne seeme või allikas ning ühtlasi märk sellest. Kevadpüha on järgneva kevade ja suve seeme – muna. Munapühal tehtust kasvab välja järgmiste kuude õnn. (Muna)püha on murranguaeg, mil tehtust või tegemata jäetust sõltub inimese, tema lähedaste ja majapidamise hea käekäik. Kuna põhja poole saabub kevad hiljem, pole see püha seal nii tähtis kui lõuna- ja lääne pool.<br/>
<br/>
Munapüha hommikul tõustakse enne päikest. Peremees või perenaine urbib teisi – lööb magajaid kergelt urvaokstega. Urbimine toob virkust, jõudu ja tervist. Urbimisesõnu vaata urbepäeva jutu juurest.<br/>
<br/>
Pestakse nägu puhta veega, millesse on pandud muna, hõberaha või pajuurbi. Pesemine teeb terveks, virgaks, jumekaks, inimene püsib kaua noor, tema silmad aga terved ja teravad. Pesuvett on püütud tuua jõest, ojast või allikast. Pärnu kandis on vesi toodud juba laupäeva õhtul, et majavaimud juua saaksid.<br/>
<br/>
Kõneldakse, et munapüha hommikul päike taevas mängib, kiigub ehk hällütäb. Et seda näha, tõustakse hästi vara ja minnakse välja võimalikult kõrgesse kohta päikesetõusu vaatama. Sellelgi taval on sügavam põhi – kes tõuseb enne päeva ja näeb selle tõusu, saab osa päevatera jõust. Liivlastel kaasneb sama kombega lindude äratamine ja mereemale kahjamine.<br/>
<br/>
Lõuna- ja Lääne-Eestis algab munapühal kiigeaeg. Kiikumine puhastab inimest sisemiselt, teeb keha ja vaimu kergeks ning loob hea käekäigu. Otepääl on seepärast isegi haiged kiigele viidud. Maarahvas teadis, et kiikumine edendab ka linakasvu ja loob viljaõnne, samuti hoiab suvel kihulaste eest.<br/>
<br/>
Külmade ilmade puhul tehti kiik rehe alla, sest kiikuda pidi munapühal tingimata saama. Päevgi kiigub munapüha hommikul. Kiikujad peavad kiigevalmistajatele andma muna. Kiikumise juurde kuuluvad erilised kiigelaulud, mille samm sobib just kiikumisega. Lõuna-Eesti kiigeaeg on lühike, kohati kestab see vaid munapüha, teisal kuni suvisteni.<br/>
<br/>
Viru-, Järva- ja osalt Harjumaal on munapühal lauda hüpatud. Selleks pandi tugev laud üle paku, kummassegi otsa seisis üks inimene ja hakati siis teineteist vaheldumisi õhku hüppama. Sellegi tegevuse mõte on sarnane kiikumisele.<br/>
<br/>
Tööd. Kuigi munapühal ei tehtud nagunii muid töid peale hädapäraste, rõhutati siiski kolinaga tööde keeldu. Vastasel korral müristaks kukutata suvel liiga palju (Hargla). Sarnaselt teiste tähtsamate pühadega ei lubatud tuba pühkida, et õnne (põrandal olev vägi või  hinged) koos sodiga ära ei pühitaks.<br/>
<br/>
Toit. Peale munade on tavaliseks munapühatoiduks munavõi ja munapudru. Lõuna- ja Ida-Eestis on valmistatud ka tavapäraseid hingedele mõeldud toite - näiteks keedetud ube ja herneid. Urvastes jm on munapühadel jäetud söök ja õlu koos põleva küünlaga lauale samuti kui jõulude ajal. Iisakus on aga keedetud mune ja vähke viidud ka hauale. Kraasna maarahvas kostitas munapühal esivanemate hingi tangupudruga.<br/>
<br/>
Muna on korraga toit, väeese ja märk elujõust ning maailma loomisest. Varem on paljud põhjarahvad korjanud kevadel linnumune toiduks. Napib ju looduses sel ajal muud toitu ja koju tagasi saabunud lindude munad aitavad inimesel hinge sees hoida. Veel 75 a  eest kasutati vee- jt lindude mune söögiks suuremas osas Eestis.<br/>
<br/>
Oluline on märkida, et samas kästakse väga hoolikalt jälgida, et pesa või linnupoegi ei kahjustataks. Neile ei tohi hambaid näidata (peale hingata). Pesa lõhkujat tabab pikne või muud õnnetused.<br/>
<br/>
Kevadpühadeaegne linnulaastude toomine annab toojale edaspidiseks linnupesade leiuõnne. Seda õnne sooviti isegi siis, kui mune toiduks ei vajatud. Linnulaastude toomine annab ka üldise leiuõnne või lihtsalt õnne.<br/>
<br/>
Muna värvimine, ja värvimine eeskätt punaseks, samuti erinevad munamängud on iidsed ja laialt levinud taiad, mis toovad inimesele ja tema kodule edenemist. Näiteks on teada, et Hiinas värviti mune juba 6. sajandil.<br/>
<br/>
Munade värvimine<br/>
Punaseks – madararohujuurtega;<br/>
roheliseks – kivisamblaga;<br/>
kollaseks/rebuks – sibulakoortega.<br/>
Värvitud on veel vihalehtedega, rukkiorasega, linaseemne aganatega, kuusekäbide ja puukoorega.<br/>
<br/>
Munamängud. Munakoksimine ehk triksimine, ehk tiksutamine: kelle muna jääb terveks, see saab teise muna endale. Hallistes mõeldi enne koksimist valmis salamõte. Kelle muna jäi terveks, selle mõte läks täide ja teise muna sai veel pealekauba. Sellist asja nimetati ragelemiseks.<br/>
<br/>
Eisen toob ära terve rea koksimisega kaasnevaid endeid. Näiteks: tütarlaps, kelle muna läheb enne katki, saab varem mehele; kui mees ja naine löövad mune kokku ja mehe muna läheb katki, tekib tüli mehe poolt, kui naisel, siis naise poolt, jäävad mõlemal terveks, elatakse õnnelikult edasi; kui perenaise muna puruneb, sünnib sel aastal majja laps, puruneb peremehe muna, hakkab ta teist naist armastama.<br/>
<br/>
Munaveeretus e. munaloomka on mäng, kus laudadest rennis või liivast kaldrajal veeretatakse kordamööda mune. Kelle muna vastu satutakse, selle oma saadakse endale. Mängib tavaliselt hulk rahvast.<br/>
<br/>
Munapüha on maarahva vana kevadpüha, mis kunagi seostati kirikukalendriga. Kirikukalendris on munapüha paasa-, ülestõusmis- ehk lihavõttepüha ja sellega tähistatakse väidetavat ajaloolist sündmust – Jeesuse surnuist ülestõusmist ja kehalikul kujul taevasse lendamist. Praegusele pööripäevast ja täiskuust sõltuvale liikuvale asukohale otsustati tähtpäev määrata kirikukogu poliitilise otsusega, võttes seejuures aluseks vana idamaade kalendri.<br/>
<br/>
Vadjas vaadati enipäiva varahommikul päikesetõusu. <br/>
<br/>
Munad värviti tavaliselt punaseks. Neid anti poisikestele, kes olid urbepäeval urbimas käinud ning  tervitamisel vastutulijale. Kui veeretamismängus läks muna katki, söödi see ühiselt. Samuti kui mujal Maavallas, said kiige ehitajad tüdrukutelt tasuks mune.<br/>
<br/>
Munapühal hakati kiikuma. Kiigel lauldi erilisi laule, mis sarnanevad eesti, isuri ja soome kiigelauludele. Kiikumas käidi suvistepühani, kohati kauemgi. <br/>
<br/>
Üksteist kasteti veega, sest see pidi puhastama inimese kõigest halvast.<br/>
<br/>
Liivis on tähelepanuväärseimaks munapüha tavaks varahommikune lindude äratamine. Võetakse kaasa häid sööke ja minnakse mere äärde künkale, kus püstitatakse ja ehitakse nn lindude kuusk. Seal süüakse ja lauldakse loitsulaule, et peletada eelolevaks ajaks eemale kõik halb ja manada endale aina head. <br/>
<br/>
Enne lindude tervitamist valati mereemale vette viina ja visati suhkrut ja saia. Seejuures sõnuti: “Võta nüüd, mereema, kui sulle antakse, ära võta siis, kui sulle ei anta!”.<br/>
<br/>
“Lihavõtte hommikul minu vanaema võttis mind ja oma muud lapselapsed käekõrva üteldes: “Tulge nüüd, lapsed, tulge nüüd, läheme kevadele vastu!” Vanaema viis meid rannakünkale, kus oli ehitud kuusk maa sisse pistetud. Sääl vanaema ise laulis ja laskis meid lapsi kah laulda: “Tši-tšo, linnukesed, tsi-tšo, linnukesed, nüüd teie aeg on üles tõusta! Suured lestad meie merre, väikesed lestad mujale merre! Hääd ilmad meie poole, tormid-rahed mujale poole!” Kui olime lõpetanud laulu, igaüks sai pala saia ja suure kakutüki ja muid maiusasju. Me pidime ise sööma ja linnukeste toiduks (“lihaks”) panema kuuse okstele.” Loorits 2000, 241.<br/>
<br/>
Varahommikul on toodud ka linnulaaste ja pestud allikaveega nägu, et saada valget jumet.<br/>
<br/>
Kuuse- või kadaokstega (nn linnupõõsad) kaunistatatakse maju, põlde ja paate. Selleks päevaks tehakse kiik ja kiigutakse.<br/>
<br/>
Soomes on ööl vastu munapüha tehtud mõnes piirkonnas viljapõllul lõkketuld, mille ümber hulgakesi mängiti ja lõbutseti. Seega kaitsti karja ja viljakasvu halva eest.<br/>
<br/>
Soomeski oli tavaks minna vaatama, kuidas päike tõustes tantsib. Seejuures on vahel tehtud pikki matku, et pääseda võimalikult kõrgele. Tõusva päikese ilme järgi on ennustatud eelolevat suve ja saaki. Näiteks sombune hommik ennustab külma, kirgas hommik taas head marjasaaki.<br/>
<br/>
Et eeloleval kevadel leiaks linnupesi, on lapsed varahommikul toonud sülega tuppa laaste. Samal eesmärgil on katsutud pullide mune.<br/>
<br/>
Varahommikul enne varese kraaksumist toodi ojast vett ja pesti sellega juukseid, et saada suveks terveid juukseid ja valget jumet. Pesuvett nimetati vareseveeks. Vee võtmisel on manatud: “varese vett varastan”. Kui vesi õnnestus tuua koju ilma varese kraaksumist kuulmata, arvati, et linnud õnnestus ära petta.<br/>
<br/>
Et saada suveks haavamatud ja tugevad jalad, astuti tõustes raudesemele või pühiti terariistaga jalapõhju.<br/>
<br/>
Lõuna-Soomes valmistati munapühaks haoaiad, kuhu ehitati kiik või pandi hüppelaud.<br/>
Munapüha esmaspäeval toimusid varem suured tantsupeod, kuhu noori kogunes mitmest külast.<br/>
<br/>
Ersa ja mokša keeles nimetatakse munapüha suureks päevaks nagu Marimaal suurt neljapäeva. Varem on toimunud sel päeval rikkaliku toiduvalikuga palvus, kus ohverdati hobune. Kodusel palvusel pöörduti “suure päeva jumala” poole, ohverdades koldesse leiva- ja lihatükke. Palvusel kummardatakse põhja, kolde ja läve suunas. <br/>
<br/>
Mehed kogunevad hiljem kusagil talus meejoogi peole. Kodud on hoolikalt puhastatud ja ehitud roo- või õlekroonidega. Munapühaks ehitatakse kiik. Suurem kiikumine algab 3. päeval peale munapüha. Kiige juures veeretatakse pühademune. Mune värvitakse sibulakoortega.<br/>
<br/>
Neiu, kes kehastab suurt püha või taevajumala tütart, võtavad neiud küla idaväraval vastu lauluga, talle pakutakse õlut ja saadetakse ühiselt külla. Pühade ärasaatmisel saadetakse taevajumala tütar kostitamise ja laulmise järel külast läände. Selle toimingu juurde kuulus kohati kase ehtimine riideribade ja munakoortega.<br/>
<br/>
Marimaal toimub munapüha (suur päev) suurel neljapäeval. Vt vaikse nädala juttu.<br/>
<br/>
Kokkuvõtvalt, kui keegi tahab pidada munapühi maarahva kombel, siis enne püha tuleks koristada eluruumid, käia saunas ja värvida munad. Pühadehommikul urbida oma peret, tervitada tõusvat päikest, olla heledas puhtas riides, puhata ja koksida mune. Lõuna ja lääne pool tasub pühapäeval kiikuma minna, Virumaal ja Harjumaal võiks aga võimaluse korral proovida lauahüppamist. Uskuge, see on tõeliselt mõnus.<br/>
<br/>
<strong>Allikas:</strong> <a href="https://web.archive.org/web/*/http://www.bioneer.ee/eluviis/ilu/aid-4209/RAHVAKALENDER%3A-Kevadp%C3%BChad" target="_blank">https://web.archive.org/web/*/http://www.bioneer.ee/eluviis/ilu/aid-4209/RAHVAKALENDER%3A-Kevadp%C3%BChad</a><br/><br/>
<hr/><a name="pyhademunad_ja_pyhadejanes_57"></a><h2><a href="#pyhademunad_ja_pyhadejanes_57" title="Permalink">Pühademunad ja pühadejänes</a></h2>
Munal kui elu sümbolil on maailma rahvaste usundis tähtis koht. Eriti oluline on see kevadise haljuse tärkamise aegu. Ammu enne kui värvitud kanamunast sai ülestõusmispühade sümbol, on seda kasutatud ohvriannina põllumulda poetamiseks, et võrsuks kaunis ja terakas vili. Kui lähtuda sellest, et muna oli ennemuiste kuldse viljaseemne sümbol, tulekski sibulakoortega või kaselehtedega kollaseks värvimist kõige põlisemaks pidada. Kerkib ka küsimus, kas pole munaveeretamismängude traditsioon välja kasvanud külvikombestikust ja matkib teravilja külvamist.<br/>
<br/>
Mune on värvitud muudegi värvi andvate taimsete vahenditega, kasutatud on lepakoort, heinapuru, kuuseokkaid, tangu, hiljem tulid kasutusele värviline lõng, riidelapid, mitmesugused värvid, lakid, pealekleebitavad paberid jms. Nii on see olnud eesti lihavõtte- ehk ülestõusmispühade kombestikus, samuti suvistepühadel. Neil pühadel andsid ristivanemad ka oma ristilastele muna, seda peeti samavõrd oluliseks kui praegusajal sünnipäevakingituse tegemist. Lõuna-Eestis mindi esimest korda külakiigele kiikuma lihavõttepühadel, Põhja-Eestis algas kiigelkäimise aeg suvistepühadest. Kiige ehitajatele, kordaseadjatele ja kiigutajatele andsid neiud tänuks muna. Kuna muna andmine künnimehele, külvajale või karjasele esimesel karjapäeval on veel 20. sajandil olnud rituaalne, usundilise sisuga toiming, siis kevadpühade ja suvistekombestikus kujunes see pigem tähelepanuavalduseks. Noormeestele oli auasi kingituseks hästi palju mune saada, muidugi ei jõutud piiri pidada ja mindi liiale, nii oli ka lõbusam. “Ühed naljamehed olid kord lihavõttepühade ajal käinud talust tallu. Kõvera puu vahel kandsid nad korvi nagu leierkasti, see oli värvitud mune täis, oli oma kakssada muna. Ühiselt söödi munad ära ja tehti pidu tantsu ja lauluga.” (Karksi, 1960)<br/>
<br/>
Kombekirjeldustest selgub, et kinkimiseks tuli aegsasti enne pühi hakata mune varuma, ei sobinud ju “muna-ajajaid” tühjade kätega vastu võtta. “Lihavõtte teisel pühal naised ja neiud ei tohtinud välja minna. Poisid korjasid siis mune. Ja seal pidi hirmus palju head juttu ajama, enne kui said endale muna välja meelitada. Kes endale siis rohkem mune sai, oli nagu kõvem mees. See oli siis üks kindel koht, kuhu koguneti neid mune sööma. Kuskile rehetuppa, ja seal sai siis möllatud.” (Nissi, 1990)<br/>
<br/>
Ülestõusmispüha-teemaliste postkaartide lemmikteema on värvilised pühademunad, tibud, paju-urvad ning pühadejänes. Jänes munadetoojana on meil hiline kultuurilaen. Saksamaal on jänes sigivuse sümbol ja kuulub sigivusjumaluse juurde: antiigis on jänest mainitud seoses Veenuse, Afrodite või Bachusega.<br/>
<br/>
Nõukogude režiimi aegu – tervelt poolsada aastat, olid lihavõtted ehk ülestõusmispühad kirikupühadena põlu all. Nii polnud kohta ka lihavõttejänesel. Päris unustusse ta siiski ei jäänud. Peredes, kus on eelkooliealisi lapsi, ka lasteasutustes on pühadejänesel oluline tegevus. Nad tavatsevad lastele ülesleidmiseks pühademune poetada, mõnikord aga ilmuvad lausa inimesesuurustena lagedale. Mõnes peres on lapsed koguni asunud kingituste tarvis susse aknalauale valmis seadma, otsekui oleks tegemist päkapikkudega.<br/>
<br/>
<strong>Allikas:</strong> <a href="https://web.archive.org/web/*/http://www.folk.ee/kultuurilaegas/et/aa_index/rk_tahtpaevad/rk_kevad/rk_pyhademunad" target="_blank">https://web.archive.org/web/*/http://www.folk.ee/kultuurilaegas/et/aa_index/rk_tahtpaevad/rk_kevad/rk_pyhademunad</a><br/><br/>
<hr/><a name="kas_rituaalne_tants_paganlikul_kevadpyhal_58"></a><h2><a href="#kas_rituaalne_tants_paganlikul_kevadpyhal_58" title="Permalink">Kas rituaalne tants paganlikul kevadpühal?</a></h2>
Muistsetest rituaalsetest tantsudest on meie päevini jõudnud üsna vähe teateid. Kuressaares õpetajana töötanud sakslane Jean Babtiste Holzmayer kirjutas Saaremaa eluolu käsitlevas teoses “Osiliana” (1873, lk. 60) ühest 19. sajandi keskpaiku tehtud huvitavast tähelepanekust, mis suunas teda oletusi tegema kohalike riituste kohta. Jutustaja väidab, et kõnesolev riitus leidis aset lihavõttepühade ajal.<br/>
<br/>
“Lihavõtted. Härra major parun Erdberg jutustas mulle: Kui ma esimesel lihavõttepühal 1857. aastal Hiiumaalt Palukülast Pardasse sõitsin, nägin kaugemal veidike teelt kõrval suurt tuld; arvasin algul, et on tulekahju. Aga kui ma lähemale läksin, nägin selgelt, et see oli maha tehtud tuli, mille ümber kaks meest tantsisid nimelt nõnda, et nad jala üles tõstsid ja ettepoole lasksid, nagu seda teevad pikajalgsed linnud. Kui tõld lähemale jõudis, hüppasid mõlemad isikud metsa ja kadusid jäljetult. Kõnesolev plats oli lage, sõõrjalt metsast ümbritsetud paik ja tuli oli tehtud nõnda, et puupakud olid laotud ringikujuliselt. Kuna inimesed enam nähtavale ei ilmunud, sõitsin ma koju, lasksin aga järgmisel hommikul endale hobuse saduldada ja ratsutasin kohale. Söed olid viimseni kadunud ja näha oli ainult paik, kus tuli oli põlenud. Selle peale sõitsin ma külasse ja pärisin elanikelt niisuguse tegevuse ja ettevõtmise üle järele, kuid mitte keegi ei tahtnud selgust anda. Nad ütlesid vaid: “Jah, need on targad (Weise)”.”<br/>
<br/>
<strong>Allikas:</strong> <a href="https://web.archive.org/web/*/http://www.folk.ee/kultuurilaegas/et/aa_index/rk_tahtpaevad/rk_kevad/rk_pyhademunad/rk_rituaalne_tants" target="_blank">https://web.archive.org/web/*/http://www.folk.ee/kultuurilaegas/et/aa_index/rk_tahtpaevad/rk_kevad/rk_pyhademunad/rk_rituaalne_tants</a><br/><br/>

</body>
</html>