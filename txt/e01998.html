<html>
<head>
<meta http-equiv=Content-Type content="text/html; charset=UTF-8">
<title>Suur Reede</title>
<link rel="SHORTCUT ICON" href="../favicon.ico"/>
<link rel="StyleSheet" href="arhiiv.css" type="text/css"/>
</head>
<body>
<h1><a href="index.html" title="&lt;&lt; Tagasi">Eesti tähtpäevad</a>: Suur Reede</h1>
Uuendatud 2020-03-12 20:17:05

<hr/><a name="suur_reede_21"></a><h2><a href="#suur_reede_21" title="Permalink">Suur reede</a></h2>
Jeesuse surmapäev. Suurel reedel löödi Kristus risti. Kõik neli Uue Testamendi evangeeliumi kirjeldavad Kristuse ristilöömist ja suremist, kuid mõnevõrra erinevaist üksikasjadest lähtudest. Kui Rooma asevalitseja Pontius Pilaatus andis järele ülempreestrite ning rahva nõudmistele („Löö risti, löö ta risti!”), viidi Jeesus mõnituste saatel Kolgatale. Seal löödi ta kahe röövli vahele risti. Ristilöömine oli häbistavaim hukkamisviis. Enne ristilöömist hukatavaid peksti. Ristilöödu pea kohale pandi tahvel ta nime ja kuriteo kirjeldusega. Jeesusele laskis Pilatus teha sildi INRI (Jeesus naatsaretlane, juutide kuningas). Kui Jeesus ristil rippus, pilgati teda küsimusega, miks ta end ei päästa, kui ta on Iisraeli kuningas. Ka ristilöödud röövlid olevat Matteuse ja Markuse järgi Jeesust näägutanud. Luukas räägib aga, et üks noominud teist: „Meie küll õigusega, sest me saame kätte, mis meie teod on väärt, aga see ei ole teinud midagi sündmatut.” Ja öelnud Kristusele: „Jeesus, mõtle minu peale, kui sa tuled oma kuningriiki!” Ning Jeesus vastanud: „Tõesti, ma ütlen sulle, juba täna oled sa koos minuga paradiisis!” (Lk 23:41-43)

Kristus rippus ristil kella kolmeni päeval. Umbes keskpäeva paiku tuli pimedus üle terve maa. „Ja templi vahevaip kärises keskelt lõhki. Ja Jeesus hüüdis valju häälega: „Isa, sinu kätte ma annan oma vaimu!” Seda öeldes heitis ta hinge (Lk 23:44-46). Suure reede õhtul vastu hingamispäeva maeti Jeesus kaljuhauda ning veeretati kambri ukse ette suur kivi.
Suure reede tähistamine on seotud mitmete traditsioonidega. Näiteks Filipiinide katoliiklaste seas on teatavasti komme end sel päeval lasta mõneks ajaks risti külge siduda. On teada, et esimestel sajanditel meenutasid kristlased Kristuse surma paastuga igal reedel. Kristuse kannatamise mälestuseks korraldatakse suurel reedel Ristitee läbimine. Ristiteel liigutakse mööda neljateistkümnest peatuskohast. Igas peatuskohas meetutatakse üht episoodi Kristuse kannatamisloost ehk passioonist. Ristitee idee pärineb Jeruusalemma külastanud kristlike palverändurite kombest käia mööda Jeesusega seotud tegevuspaiku ja liikuda oletatavast Pilatuse majast Kolgatale<br/>
<br/>
<strong>Allikas:</strong> <a href="https://web.archive.org/web/*/http://kristlus.varstukk.edu.ee/kristlikkultuur/lingid/suurreede.php" target="_blank">https://web.archive.org/web/*/http://kristlus.varstukk.edu.ee/kristlikkultuur/lingid/suurreede.php</a><br/><br/>

</body>
</html>