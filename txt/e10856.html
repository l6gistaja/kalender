<html>
<head>
<meta http-equiv=Content-Type content="text/html; charset=UTF-8">
<title>Muinastulede öö</title>
<link rel="SHORTCUT ICON" href="../favicon.ico"/>
<link rel="StyleSheet" href="arhiiv.css" type="text/css"/>
</head>
<body>
<h1><a href="index.html" title="&lt;&lt; Tagasi">Eesti tähtpäevad</a>: Muinastulede öö</h1>
Uuendatud 2018-12-01 01:59:20

<hr/><a name="0d871a86f02c9c6c39c846197aba62dce1c82ff74541bf761ba0fe31688d8c74"></a><h2><a href="#0d871a86f02c9c6c39c846197aba62dce1c82ff74541bf761ba0fe31688d8c74" title="Permalink">Muinastulede öö</a></h2>
Augustikuu viimasel laupäeval peetakse traditsiooniks saanud muinastulede ööd. Üleskutse eesmärgiks on süüdata nii palju tulesid, et igas mereäärses kohas oleks näha vähemalt kahte tuld. Lõkked süüdatakse päikseloojangul, kell 21.30.<br/>
<br/>
Mererandadesse on oodatud lõkkeid, küünlaid või tõrvikuid süütama kõiki, et meeles pidada mere olulisust meie jaoks - oleme mere rahvas!<br/>
<br/>
Lõkked süüdatakse Läänemere kallastel selleks, et näidata mererahva ühtsust ning tuletada meelde meie ajalugu ja kultuuripärandit. Antakse märku, et hoolitakse merest ja loodusest ning aastatuhandete side merega ei ole kadunud. Tuled süüdatakse ka nende mälestuseks, kes igaveseks merele jäänud.<br/>
<br/>
Muistsete tulede taaselustamise algatas Turumaa Kultuurinõukogu ja 1992. aastal süüdati Soomes esimesed lõkked, juba aasta hiljem süüdati ka Eestis paaris rannakülas lõkked. Iidsete tulede süütamise õhtut hakati nimetama muinastulede ööks. <br/>
<br/>
Kaasajal on lõkete süütamise kandev idee ühtsuse propageerimine Läänemere ranna- ja maarahva seas, kultuuripärandi säilitamine, erinevate maapiirkondade ja naaberriikide omavahelise läbikäimisele ja koostöö vajadusele mõtlemine. Lisaks on see õhtu kokkutulnutele ka emotsionaalset elamust pakkuv üritus, mitmes kohas peetakse ka külasimmaneid.<br/>
<br/>
1992. aastast alates süttivad lõkked igal aastal augustikuu viimase laupäeva õhtul kell 21.30. Sel õhtul moodustunud lõkete kett on liikunud üle Põhjalahe Ahvenamaa kaudu ka Rootsi, tänaseks süüdatakse lõkkeid ka Läti, Leedu, Poola, Saksamaa ja Taani randades, Eestis ka siseveekogude ääres. 2009. aastal peale Mereblogi ja Rannarahva koja kutset muutus sündmus üle-eestiliseks.<br/>
<br/>
<strong>Allikas:</strong> <a href="https://web.archive.org/web/*/http://www.bioneer.ee/bioneer/kohalik/aid-8762/Tule-mere-%C3%A4%C3%A4rde-Muinastulede-%C3%B6%C3%B6d-veetma" target="_blank">https://web.archive.org/web/*/http://www.bioneer.ee/bioneer/kohalik/aid-8762/Tule-mere-%C3%A4%C3%A4rde-Muinastulede-%C3%B6%C3%B6d-veetma</a><br/><br/>

</body>
</html>